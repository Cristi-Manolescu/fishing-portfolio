Balta Berzei este genul de lac care îmi lasă sentimente amestecate. Nu are pretenții și seamănă cu multe dintre lacurile din județul Argeș. Pare că încă își caută identitatea, oscilând de la an la an între pescuit exclusiv Catch & Release, competiții sau posibilitatea de a reține captura.

Poate că această incertitudine, împreună cu lipsa unei hrane naturale consistente, face ca talia crapilor să rămână în jurul mediei de 3 kg. Populația de caras este numeroasă, ceea ce îl face un loc potrivit pentru inițierea celor mici sau pentru partide fără presiune.

Pentru mine însă, Balta Berzei înseamnă altceva. Este locul unde evadez rapid, aproape fără planuri, mai ales că se află aproape de niște prieteni foarte buni. De fiecare dată când ajung aici, simt un soi de nostalgie — e genul de lac pe care pescuiam în copilărie, fără calcule, fără strategii complicate.

Deși administrația a făcut investiții în timp, farmecul simplu nu s-a pierdut. Este un lac de câmpie, înconjurat de terenuri agricole, iar la apus capătă o lumină care îl face surprinzător de frumos. Umbra este rară, soarele poate fi necruțător, iar nivelul apei scade vara, fiind dependent de precipitații.

Populația numeroasă de pește mic, distanța redusă între standuri și posibilitatea de a pescui lejer pe toată lățimea lacului îl fac ideal pentru feeder și partide cu rezultate rapide. Eu nu sunt un specialist în finețea acestui stil, așa că l-am adaptat: lansete ușoare de crap, 3–3.6 m, pungi solubile sau chiar pescuit exclusiv la boilies — și funcționează.

Balta Berzei nu este lacul recordurilor.
Este lacul evadărilor rapide, al socializării și al „ciortanilor viteză”.

Și, poate cel mai important, este lacul care îmi amintește de începuturi.