Pentru mine, Lacul Varlaam este Mecca pescarilor din România. Un lac etalon, care a ridicat standardele în pescuitul de trofee și a influențat dezvoltarea multor alte ape dedicate crapului mare.

Am urmărit evoluția lui încă dinainte de deschiderea către public, prin materialele realizate de Vlad Pavlovici. Mult timp am simțit că nu sunt pregătit pentru el. Că știu prea puțin. Că mai am de învățat înainte să îndrăznesc să pescuiesc aici.

În primăvara lui 2025, la invitația colegului meu Alex Voica, am acceptat provocarea. Am pescuit standuri învecinate, cu un singur obiectiv: să învăț cât pot de mult. Și lacul nu m-a dezamăgit.

Am întâlnit pescari experimentați, unii cu ego puternic, alții mai rezervați, dar aproape toți dispuși să ofere informații valoroase. Varlaam nu este doar un loc unde vii să prinzi pește. Este un loc unde vii să evoluezi.

Lacul este spectaculos atât vizual, cât și prin ce ascunde sub apă. Înconjurat de copaci, curat și bine întreținut, te face să te simți ca într-un parc natural. Fiecare fotografie cu un trofeu devine aproape un tablou.

Dar frumusețea nu trebuie confundată cu ușurința. Este un lac dificil, mai ales pentru începători. Aici nu există certitudine. O partidă de 6–7 zile poate trece fără rezultat, dar în același timp emoția că „te poate lovi trenul” în orice moment nu îți dă liniște. Mai puțin de câteva zile nici nu cred că se recomandă.

Distanța generoasă dintre standuri oferă intimitate și spațiu pentru concentrare. Stilul recomandat este pescuitul plantat din barcă, atât pentru eficiență, cât și pentru siguranța peștelui. Neavând experiență în acest stil, am folosit navomodelul și am pescuit în mare parte în proximitatea insulei.

Toate standurile beneficiază de curent electric, iar unele oferă cabană cu dotări de bază. Zona administrativă include toalete moderne și dușuri. Este un lac bine organizat, dar nu confortul este ceea ce îl definește.

Varlaam este un lac unde poți pleca fără un singur pește.
Sau cu pereții plini de tablouri.

Dar, mai presus de toate, este locul unde înveți să fii mai bun.