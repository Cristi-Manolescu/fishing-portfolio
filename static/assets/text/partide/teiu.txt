Lacul Teiu este lacul meu de suflet.

Mă întorc aici din 2010, de fiecare dată cu aceeași plăcere, chiar dacă în ultimii ani partidele sunt mai rare. Este un loc care, prin sălbăticia lui, îmi trezește nostalgia pescuitului din copilărie.

Nu oferă facilități moderne. Accesul poate fi dificil, mai ales pe ploaie, iar sesiunile lungi cer echipament serios de camping. Nu este un lac comod și nici unul potrivit pentru ieșiri relaxate în familie. Dar tocmai această lipsă de confort îi păstrează caracterul autentic.

Aici am pus în practică aproape tot ce am învățat din literatura de specialitate. Populația piscicolă numeroasă mi-a permis să testez tactici, momeli și echipamente noi. Tot aici am învățat să fac selecția exemplarelor mari dintr-un efectiv consistent de pește mediu — o lecție esențială în pescuitul la crap.

Teiu este și locul unde am adunat povești. Multe dintre ele alături de coechipierul meu, Alex. Momente care atunci păreau neplăcute — căzături, echipamente pierdute, lupte prin stuf, frig, noroi sau praf — iar astăzi sunt amintiri care mă fac să zâmbesc.

Lacul este împărțit în două zone distincte. Zona din față are substrat pietros, o adâncime medie de aproximativ 3 metri și distanțe de până la 160 m până la malul opus. Cealaltă parte este mai sălbatică și mai puțin explorată de mine, un teritoriu care încă își păstrează misterul.

Am pescuit preponderent pe standul 7, unde în trecut crăcile de pe malul opus reprezentau o structură extrem de atractivă pentru crapi. În apropierea standului 6, acolo unde „întoarce apa”, se află o groapă la fel de interesantă.
Un alt loc drag mie este standul 2, unde malul opus devine un punct strategic, mai ales în pescuitul plantat cu navomodelul. Alternativ, vechiul canal de curgere, aflat la aproximativ 70 m, oferă o opțiune mai accesibilă.

Majoritatea imaginilor de pe acest site au fost realizate aici. Teiu este un lac pictural, mai ales în golden hour sau atunci când floarea-soarelui din spatele standurilor este înflorită. Lumina de seară transformă complet peisajul.

Este lacul care mi-a format gândirea în pescuit.
Un loc care nu m-a dezamăgit niciodată — pentru că nu mi-a promis niciodată nimic.